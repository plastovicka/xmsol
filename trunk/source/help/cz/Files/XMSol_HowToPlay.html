<html>
	<head>
		<link rel="stylesheet" type="text/css" href="style.css">
	</head>
	<body>
<h1>Jak hrát</h1>
<h3>Profil hráče</h3>
<p>Při prvním spuštění se v instalační složce vytvoří soubor Default.xol, do kterého se budou ukládat vaše výsledky a statistiky. Každý uživatel by si ale měl vytvořit svůj vlastní profil (v menu Hra / Změnit hráče). Soubor XOL lze uložit do jakékoli složky, kam máte právo zápisu (třeba složka Dokumenty). Název souboru se zobrazuje na stavovém řádku.</p>
<h3>Jak táhnout</h3>
<p>Karty lze přesouvat několika způsoby:</p>
<ol>
<li> tažení levým tlačítkem - umístěte ukazatel myši nad kartu, stiskněte levé tlačítko myši, přesuňte kartu na požadované místo a nakonec uvolněte tlačítko myši. Během přesunu se ukazatel myši změní na šipku nahoru, jestliže je povoleno na dané místo karty upustit.
<li> kliknutí pravým tlačítkem - klikněte pravým tlačítkem myši na kartu, kterou chcete přesunout, a počítač sám určí, kam ji přesune. Je to rychlé, ale ne u všech typů her. Pokud se vám často stává, že počítač přesune kartu jinam, než vy chcete, pak raději přesouvejte karty levým tlačítkem. Jestliže kliknete na kartu, kterou nelze přesunout, pak se vám za trest sníží skóre.
<li> dvojité kliknutí levým tlačítkem - karta se přesune na cílové pole nebo na rezervní pole. Pokud například u hry freecell máte volné rezervní pole a zároveň i nějaký sloupec, pak poklepání levým tlačítkem přesune kartu na rezervní pole, zatímco pravé tlačítko myši přesune kartu do prázdného sloupce.
<li> kliknutí na talón - na hromádku typu talón klikněte levým nebo pravým tlačítkem. Karta se přesune v závislosti na pravidlech dané hry. Někdy se přesune jedna nebo tři karty na hromádku odpad. Jindy se zase několik karet přesune na scénu. Pokud je talón prázdný a je na něm nápis Redeal, pak se provede vrácení karet z odpadu zpět do talónu, nebo se promíchají všechny hromádky na scéně. 
<li> obrácení karty - klikněte levým nebo pravým tlačítkem na kartu, která je otočena rubovou stranou vzhůru. Karta se pak obrátí lícovou stranou nahoru. Toto se používá u hry Blind Patience. U ostatních her se karty obracejí automaticky.
</ol>
<p>Když chcete vidět celou kartu, která je z velké části překryta ostatními kartami ve sloupci, použijte prostřední tlačítko myši.</p>

<h2>Pravidla hry</h2>
<p>Pravidla aktuální hry zobrazíte z menu Nápověda / Pravidla, nebo tlačítkem na panelu nástrojů. Na první pohled vypadají nesrozumitelně (protože jsou automaticky generovaná), proto si nejdříve přečtěte následující nápovědu.</p>
<div>Na prvním řádku pravidel je název hry a její vlastnosti:</div>
<dl>
	<dt>Počet balíčků:</dt><dd>S kolika balíčky se hraje. Každý balíček obsahuje 52 karet. Jsou to karty francouzského typu, kanastové neboli žolíkové (ale bez žolíků). Pokud počet balíčků není v pravidlech uveden, hraje se jen s jedním balíčkem.</dd>
	<dt>Počet barev:</dt><dd>Omezení karet jen na některé barvy. Ostatní jsou na začátku hry z balíčku vyjmuty. Pokud počet barev není uveden, hraje se se všemi 4 barvami: srdce (červené), káry (červené kosočtverce), kříže (černé trojlístky), piky (černé listy).</dd>
	<dt>Hodnoty:</dt><dd>Omezení karet jen na některé hodnoty. Ostatní jsou na začátku hry z balíčku vyjmuty. Pokud hodnoty nejsou uvedeny, pak hra používá všech 13 hodnot: A (eso), 2, 3, 4, 5, 6, 7, 8, 9, 10, J (spodek nebo kluk), Q (královna), K (král).</dd>
	<dt>Dvojice:</dt><dd>U některých speciálních her musíte dávat k sobě dvojice karet, jejichž hodnoty dávají daný součet. U některých her musejí mít obě karty stejnou barvu nebo hodnotu.</dd>
</dl>
<div>Hrací plocha je obvykle rozdělena na několik částí.</div>
<dl>
	<dt>Cílové pole:</dt><dd>Tam musíte postupně přemístit všechny karty, abyste hru úspěšně dokončili.</dd>
	<dt>Scéna:</dt><dd>Obsahuje většinu karet, obvykle rozdělených do několika sloupců. Můžete přesouvat karty mezi jednotlivými sloupci.</dd>
	<dt>Talón:</dt><dd>Hromádka většího množství karet, ze které můžete postupně odebírat. Není vidět, které karty jsou na hromádce. Počet karet zjistíte na stavovém řádku, když je nad hromádkou ukazatel myši.</dd>
	<dt>Odpad:</dt><dd>Sem se dávají karty z talónu. </dd>
	<dt>Pole:</dt><dd>Volné pole, kam můžete dočasně umístit kteroukoli kartu.</dd>
	<dt>Rezerva:</dt><dd>Na začátku hry obvykle obsahuje jednu kartu, kterou můžete kdykoli přesunout na scénu, až se vám to bude hodit.</dd>
</dl>
<div>Každý typ pole má svá vlastní pravidla:</div>
<dl>
	<dt>Hodnota první karty:</dt><dd>Hodnota nejspodnější karty hromádky (obvykle to musí být král).</dd>
	<dt>Barva první karty:</dt><dd>Barva nejspodnější karty hromádky.</dd>
	<dt>Maximální počet karet:</dt><dd>Kolik karet může hromádka obsahovat.</dd>
	<dt>Hodnota následujících karet:</dt><dd>Jaké hodnoty musejí mít navzájem karty ve stejném sloupci. To je důležité, když chcete přidat další kartu. Může to být klesající (nově přidaná karta musí mít menší hodnotu než karta pod ní), rostoucí (nově přidaná karta musí mít větší hodnotu), cyklicky (po králi následuje eso).</dd>
	<dt>Barva následujících karet:</dt><dd>Jaké barvy musejí mít po sobě jdoucí karty ve stejném sloupci. Může být stejná, různá, "stejná barva, červená nebo černá", "střídání červené/černé"</dd>
	<dt>Přesun skupiny karet:</dt><dd>Pravidlo pro přesun více karet najednou. Může to být ano (lze přesunout naráz libovolný počet karet, pokud řada splňuje pravidla), ne (lze přesouvat jen jednotlivé karty),  "libovolná sekvence" (pravidla se vztahují jen na první kartu přesouvané skupiny, ostatní karty mohou být libovolné). Pokud pravidlo pro skupinu karet není uvedeno, lze přesouvat naráz více karet pouze tehdy, když máte dostatek volných polí nebo volných sloupců. </dd>
	<dt>Rozdat:</dt><dd>Kolik karet je rozdáno při kliknutí na talón.</dd>
	<dt>Redeals:</dt><dd>Kolikrát je možné kliknout na prázdný talón ke vrácení karet do talónu nebo k novému rozložení karet na scéně.</dd>
	<dt>Nelze přidávat další karty:</dt><dd>Na toto pole lze přesunout další kartu jen tehdy, pokud je volné.</dd>
	<dt>Volné místo nelze zaplnit:</dt><dd>Jakmile je toto pole prázdné, pak už na něj nelze dát žádnou kartu.</dd>
	<dt>Přesun jen z/do:</dt><dd>Karty lze přesouvat jen z/do dané části hrací plochy.</dd>
</dl>
</body>
</html>